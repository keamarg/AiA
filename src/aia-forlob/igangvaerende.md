---
title: Igangværende forløb
layout: article.njk
image: ""
intro: null
---
[Gå til AiA-forløb med fokus på softwareudviklere](#softwareudviklere)

[Gå til AiA-forløb med fokus på multimediedesignere](#multimediedesignere)

<br><br><br>

<a name="softwareudviklere"></a> 
## AiA-forløb med fokus på softwareudviklere

Dette AiA-forløb undersøger, hvordan softwareudviklere tilegner sig og integrerer generativ AI i deres professionelle praksis – fra de første eksperimenter til teknologien bliver en naturlig del af udviklingsarbejdet. 

Forløbet er gennemført af Kirsten Marie Grønborg, Lasse Vogelsang og en unavngiven underviser, der alle er undervisere på EK’s datamatiker-, it-arkitekt- eller it-sikkerhedsuddannelse i samarbejde med AiA-projektets øvrige forskergruppe. 

<br>

**Forløbet består af fire dele:** 

#### 1) Code review og provotypes som forskningsprobe

I denne del af forløbet afprøves AI-understøttede code reviews og provotypes (provocative prototypes) som værktøjer til at udfordre og undersøge, hvordan AI påvirker samarbejde, kvalitet og faglig dømmekraft i softwareudvikling. 

#### 2) Interviews med AI-frontløbere

Gennem dybdegående interviews med softwareudviklere, der tidligt har taget generativ AI i brug, undersøges de erfaringer og kritiske hændelser, der har gjort AI meningsfuldt og værdiskabende i deres arbejde. Målet er at beskrive, hvordan udviklere gradvist bliver kompetente AI-brugere, og hvilke barrierer og drivkræfter der præger denne proces. 

#### 3) Netnografi: Erfaringer fra udviklerfællesskaber

Ved hjælp af netnografiske metoder undersøges, hvordan softwareudviklere deler viden og erfaringer om brugen af AI i online fællesskaber som GitHub, Reddit og Stack Overflow. Denne del fokuserer på, hvordan disse fællesskaber fungerer som læringsrum, hvor udviklere gensidigt hjælper hinanden med at forstå og diskutere teknologiens muligheder, faldgruber og etiske dilemmaer. 

#### 4) Workshops: Deling af erfaringer i praksis

I denne del af forløbet samles praktiserende softwareudviklere for at dele konkrete erfaringer med brugen af generativ AI i deres arbejde. Gennem åbne samtaler og faciliterede øvelser diskuteres både god og problematisk AI-brug – fra effektivisering og produktivitet til spørgsmål om kvalitet, faglighed og ansvar. 

Formålet er at skabe et rum for gensidig læring og refleksion, hvor deltagerne kan sammenligne praksisser, opdage blinde vinkler og inspirere hinanden til mere ansvarlige og bæredygtige måder at anvende AI på i deres fag. 

### Kobling til uddannelse

Forløbet har bidraget til udviklingen af undervisningsforløb og cases på datamatikeruddannelsen, hvor de empiriske indsigter bruges til at styrke de studerendes forståelse for, hvordan generativ AI kan integreres som en del af moderne softwareudvikling. 

### Kobling til praksis

Forløbet skaber en tæt forbindelse mellem forskning og erhvervsliv gennem samarbejde med softwareudviklere i danske virksomheder. Resultater og refleksioner fra forløbet vil blive delt dels på workshops samt med et bredere publikum gennem AI-Kompetencepagten for at inspirere andre fagprofessionelle og virksomheder. 

### Kobling til forskning

Forløbet genererer data, der bidrager til AiA-projektets samlede forskning i, hvordan ansvarlige AI-kompetencer opstår i praksis. Forløbet udforsker og bidrager især til den “becoming”-tilgang, der beskriver, hvordan professionelle gradvist udvikler kompetencer gennem erfaring og social læring. Samtidig bidrager det til AiA-projektets videre udforskning af forstyrrelses- og refleksionsbaserede metoder til at udvikle kritisk og ansvarlig AI-anvendelse blandt fagprofessionelle. 

<br><br>

<a name="multimediedesignere"></a> 
## AiA-forløb med fokus på multimediedesignere

Dette AiA-forløb undersøger, hvordan multimediedesignere kan udvikle ansvarlige og kritiske AI-kompetencer fx inden for UX/UI, digitalt design, contentproduktion og visuel kommunikation. 

Forløbet er gennemført af Karsten Løgstrup, Heidi Topholt, Klaus Mandal Hansen og Birgitte Heide, der alle er undervisere på EK’s multimediedesignuddannelse i samarbejde med AiA-projektets øvrige forskergruppe. 

<br>

**Forløbet består af tre dele:** 

#### 1) Jailbreaking som værktøj til at udvikle ansvarlige AI-kompetencer

I denne del af forløbet arbejdes der eksperimenterende med AI-jailbreaking som en metode til at udvikle ansvarlighed, dømmekraft og kritisk refleksion i arbejdet med generativ AI. Ved bevidst at udfordre teknologiernes grænser undersøges, hvordan kreative forstyrrelser kan skabe indsigt i både muligheder og risici ved AI. 

Metoden er allerede testet på et årsmøde for landets MMD-undervisere og videreudvikles nu i samarbejde med deltagere fra AI-Kompetencepagten, før den bringes i spil med praktiserende multimediedesignere i virksomheder. 

Formålet er at afprøve, om jailbreaking kan styrke fagprofessionelles evne til at anvende, stille spørgsmål ved og forme AI på en ansvarlig måde. 

#### 2) Interviews med AI-champions

Gennem kvalitative interviews inspireret af Critical Incident Technique undersøges erfaringer fra de multimediedesignere, der allerede har taget AI aktivt i brug. Fokus er på de afgørende hændelser, der har gjort dem i stand til at anvende AI ansvarligt og meningsfuldt i deres professionelle praksis og på, hvad andre kan lære af disse erfaringer. 

#### 3) Workshops: Deling af erfaringer i praksis

I denne del af forløbet samles praktiserende designere og kommunikationsfolk for at dele konkrete erfaringer med brugen af AI i deres arbejde. Gennem åbne samtaler og faciliterede øvelser diskuteres både god og problematisk AI-brug. 

Formålet er at skabe et rum for gensidig læring og refleksion, hvor deltagerne kan sammenligne praksisser, opdage blinde vinkler og inspirere hinanden til mere ansvarlige og bæredygtige måder at anvende AI på i deres fag. 

### Kobling til uddannelse

Forløbet har bidraget med værdifulde indsigter, som løbende har beriget udviklingen af AI-relateret undervisningsindhold på multimediedesignuddannelsen. Erfaringerne fra forskningen anvendes aktivt i udviklingen af undervisningsforløb, cases og øvelser, der gør studerende i stand til at arbejde reflekteret og ansvarligt med generativ AI i designprocesser. 

Derudover har forløbet været et vigtigt afsæt for arbejdet med at etablere en AI-specialisering på multimediedesignuddannelsen, hvor den nyeste viden fra AiA-projektet kobles direkte til undervisning og den faglige udvikling af uddannelsen. 

### Kobling til praksis

Forløbet sigter mod at skabe en stærk forbindelse mellem forskning og erhvervspraksis ved at afprøve, hvordan multimediedesignere kan styrke deres ansvarlige brug af AI. Gennem jailbreaking-forløb får deltagerne praktiske erfaringer med at udfordre og forstå teknologien og dermed løfte deres ansvarlige AI-kompetencer i praksis. Workshops fungerer som læringsrum, hvor praktikere deler erfaringer og diskuterer god og problematisk AI-brug. Planen er desuden, at indsigter fra forløbet deles bredt gennem AI-Kompetencepagten for at inspirere til ansvarlig AI-anvendelse i kreative brancher. 

### Kobling til forskning

Gennem forløbet genereres empiriske data, der bidrager til AiA-projektets samlede forskningsindsats på tværs af de forskellige AiA-forløb. Dataene anvendes til at udforske, hvordan ansvarlige AI-kompetencer udvikles og forankres i praksis – med afsæt i projektets “becoming”-tilgang, hvor fokus er på, hvordan fagprofessionelle gradvist bliver kompetente AI-brugere. Samtidig understøtter forløbet AiA-projektets forskning i jailbreaking og andre forstyrrelsesbaserede tilgange som metoder til at fremme kritisk refleksion, kreativitet og ansvarlighed i arbejdet med AI.
