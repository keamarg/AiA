---
title: Projektbeskrivelse
layout: layout.njk
image: null
intro: Projektbeskrivelse
---
Forskningsprojektet, AI in Action er EKs bidrag ind i AI-Kompetencepagten, en national indsats der sigter mod at opkvalificere 1 million danskere i AI-kompetencer over tre år. AI-Kompetencepagten adresserer det massive transformative potentiale, som AI medfører på tværs af brancher og jobs, og skaber en ramme for udvikling og implementering af anvendelige AI-kompetencer i både private virksomheder og offentlige institutioner. AI in Action er en del af denne indsats og har til formål at udvikle ny viden om, hvordan anvendelige AI-kompetencer skabes og styrkes i praksis på en ansvarlig, meningsfuld og bæredygtig måde.

Der eksisterer allerede en omfattende og værdifuld forskning i teknologiske aspekter af kunstig intelligens, herunder udvikling af modeller, algoritmer og infrastruktur. Denne forskning har været afgørende for den hurtige udvikling af AI som felt. Samtidig er der et voksende behov for viden om, hvordan AI påvirker faglighed, dømmekraft og arbejdets mening ude i de små og mellemstore virksomheder - og hvordan medarbejdere her kan udvikle kompetencer til at forstå, vurdere og anvende teknologien ansvarligt. AI in Action adresserer dette behov ved at fokusere på, hvordan ansvarlig, menneskecentreret og praksisnær AI-brug formes og styrkes i organisationer. Projektet undersøger, hvordan AI møder professionelle praksisser, og hvordan medarbejdere opbygger meningsfulde kompetencer i mødet med teknologien. Denne tilgang er særligt relevant i lyset af EU’s AI Act. Her er Artikel 4 central, da den forpligter virksomheder, der anvender AI-systemer, til aktivt at sikre, at deres medarbejdere har de nødvendige færdigheder til at forstå og anvende teknologien på en hensigtsmæssig og ansvarlig måde. AI in Action bidrager med ny viden, der understøtter SMV-medarbejderes muligheder for at udvikle AI-kompetencer med udgangspunkt i en ansvarlig og bæredygtig AI-anvendelse i en nordisk og europæisk kontekst.

<br>

**Forskningsspørgsmål**

Hvordan konstitueres ansvarlige og anvendelige AI-kompetencer i mødet mellem fagprofessionelle og AI-teknologi?

<br>

**Praksisrelevans og anvendelighed**

AI in Action skaber ny viden om, hvad der skal til for, at medarbejdere - både inden for enkelte og på tværs af jobfunktioner - kan udvikle anvendelige og ansvarlige AI-kompetencer. I tæt samarbejde med virksomheder og de fagprofessionelle selv, identificerer vi konkrete behov, udfordringer og udviklingsmuligheder for AI-kompetencer i forskellige arbejdskontekster. Denne viden gavner ikke kun de deltagende medarbejdere og virksomheder direkte, men formidles også bredt gennem AiA-projektet og AI-Kompetencepagten for at skabe impact i større skala. Samtidig kan forskningsresultaterne danne grundlag for udvikling af undervisningsmateriale, cases og læringsforløb til studerende og efteruddannelsesdeltagere.

<br>

**Overordnet tilgang, teori og metode**

AI in Action tager afsæt i en praksisnær og empirisk orienteret tilgang, hvor vi ikke på forhånd fastlægger, hvad en AI-kompetence er, eller hvilke fænomener vi forventer at finde. I stedet skaber og opsøger vi møder mellem AI-teknologier og fagprofessionelle for at undersøge, hvordan kompetencer opstår, udvikles og får mening i praksis.

Vi arbejder abduktivt og eksplorativt. Teorier og begreber udvikles i et løbende samspil mellem det empiriske materiale og vores teoretiske forståelser. I takt med at vi observerer, reflekterer og undersøger de situationer, hvor AI møder fagprofessionelle praksisser, justerer vi både vores begreber og vores blik på empirien. Denne tilgang gør det muligt at forankre forståelsen i medarbejdernes virkelighed og erfaringer, samtidig med at nye teoretiske perspektiver kan åbne for nye erkendelser om, hvad AI-kompetencer kan være.

Denne abduktive tilgang afspejles også i vores arbejde med litteraturen. Den eksisterende forskning læses parallelt med empiriindsamlingen, hvor vi løbende skaber dialog mellem empiri og teori med henblik på at forstå de fænomener, vi observerer, gennem forskellige teoretiske perspektiver. Fokus er først og fremmest rettet mod at forstå virkeligheden bedre, og vi udvælger derfor målrettet den litteratur, de begreber og de teorier, der bedst kan hjælpe os til netop dette. Litteraturen fungerer som en kilde til spor, der kan forfølges i det empiriske felt, mens data samtidig bliver en kilde til spor, der peger tilbage mod forskningslitteraturen. På den måde bliver forholdet mellem teori og empiri cirkulært snarere end lineært.

AiA projektet består af en række AiA-forløb inden for de fagligheder og jobfunktioner som EK uddanner til. Under hvert AiA-forløb er der fem arbejdspakker, der hver undersøger forskellige aspekter af, hvordan AI-kompetencer udvikles i en given praksis. Hver arbejdspakke anvender en specifik dataindsamlingsmetode der bidrager til at skabe en empirisk funderet forståelse af hvordan ansvarlige og anvendelige AI-kompetencer skabes og udvikles i praksis.
