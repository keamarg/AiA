---
title: Arbejdspakker
layout: article.njk
image: ""
intro: Arbejdspakker
blocks: []
---
**WP1: Aktionsforløb i virksomheder**

Gennem eksperimenterende aktionsforløb inspireret af forskningsbaseret designpraksis (Brown, 2008; Brydon-Miller et al., 2003; Lee, 2014) samarbejdes der med virksomheder om at udforske grænserne for, hvordan AI-teknologier kan anvendes, hackes og udfordres i praksis. I modsætning til traditionelle tilgange, der fokuserer på at lære medarbejdere at bruge AI-værktøjer, som de er designet til, søger denne arbejdspakke bevidst at skabe gnidninger og forstyrrelser i samspillet mellem mennesker og teknologi. Gennem eksperimenter med prompt hacking, jailbreaking og andre kreative omveje udfordres teknologiernes foruddefinerede logikker for at undersøge, hvordan sådanne forstyrrelser kan vække undren, refleksion og stimulere digital forestillingsevne. Dermed bliver forstyrrelserne en vej til at udvikle både ansvarlige og kreative AI-kompetencer.

Til denne arbejdspakke etableres et AI-Eksploratorium, som fungerer som et eksperimenterende laboratorium for udvikling og afprøvning af probes og prototyper (Engeström, 2007; Gaver et al., 1999; Hutchinson et al., 2003), der netop er designet til at fremkalde disse forstyrrelser. Eksploratoriet tilbyder et alternativ til instrumentelle opkvalificeringsforløb ved at skabe rum for kreativt og kritisk samspil med AI, hvor fejl, misforståelser og uventede reaktioner ses som værdifulde læringsøjeblikke snarere end som barrierer. Formålet er at skabe situationer, hvor medarbejdere og forskere sammen kan undersøge, hvad der sker, når AI ikke blot bruges intenderet, men bruges på måder, der udfordrer teknologiens egne præmisser, som en måde at udvikle både teknologisk dømmekraft, ansvarlig refleksion og digital forestillingsevne i faglig praksis.

<br>

**WP2: Interviews med AI-champions**

Gennem interviews inspireret af Critical Incident Technique (Chell, 1998; Flanagan, 1954) interviewes AI-champions (dvs. dem der opfattes som AI-frontløbere) med henblik på at finde frem til, hvilke erfaringer der har haft en afgørende betydning for, at de er lykkedes med at få AI til at skabe værdi i deres professionelle praksis på en meningsfuld måde.

<br>

**WP3: Workshops**

Denne arbejdspakke anvender workshop-baseret forskning (Storvang et al., 2024) og deltagerobservation for at forstå, hvordan erfaringer med anvendelse af AI deles og udvikles i faglige fællesskaber. Med faciliterede workshops får deltagerne et fælles rum til at undersøge, hvordan AI faktisk spiller sammen med deres faglighed. Her reflekterer de over egne erfaringer, deler udfordringer og forhandler sig frem til, hvad ansvarlig og værdiskabende AI-brug betyder i deres daglige arbejde..

<br>

**WP4: Netnografi**

Denne arbejdspakke anvender netnografiske metoder (Costello et al., 2017; Kozinets, 2020) til at undersøge, hvordan fagprofessionelle deler erfaringer, udfordringer og eksempler på brugen af generativ AI i online fællesskaber og digitale fora. Gennem analyse af opslag og diskussioner identificeres mønstre, kritiske hændelser og erfaringer, der viser, hvordan fagprofessionelle tilegner sig, udvikler og deler AI-kompetencer. Formålet er at opnå en dybere forståelse af, hvordan viden om AI-anvendelse opstår, forhandles og spredes i digitale miljøer, og hvordan fagprofessionelle bruger disse fællesskaber til at skabe mening om ansvarlige og anvendelige AI-kompetencer i praksis.

<br>

**WP5: Etnografi**

Denne arbejdspakke anvender en etnografisk og etnometodologisk tilgang (Garfinkel, 1967; Van Maanen, 1988, 2011) med en practice-at-work-linse (Nicolini, 2012) til at indsamle data om, hvordan fagprofessionelle og organisationer møder, fortolker og arbejder med AI-teknologi i deres daglige praksis. Gennem længerevarende feltarbejde følges fagprofessionelle over tid for at indfange situationer, hvor AI integreres i arbejdet. Der samles data med fokus på, hvordan AI bliver en del af det daglige arbejde, og hvordan mødet med teknologien påvirker forståelser af faglighed og arbejde. Formålet er at skabe et empirisk grundlag for at forstå, hvordan ansvarlige AI-kompetencer tager form i praksis over tid.
