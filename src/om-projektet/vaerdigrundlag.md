---
title: Værdigrundlag
layout: layout.njk
image: null
intro: null
---
Værdigrundlag for forskningsprojektet, AI in Action (AiA) 

Under mottoet “No humans were harmed during this research” vil AiA-projektet undersøge den nye bølge af AI-integration i arbejdslivet, især inden for små og mellemstore virksomheder. Med udgangspunkt i en nysgerrighed på hvordan et reelt “human-centric” princip for AI-udviklingen i SMV’erne ser ud, vil AiA-projektet undersøge og fremme AI-kompetencer, der skal styrke danske SMV’er igennem øget kvalitet og arbejdsglæde, fremfor besparende effektivisering og automatisering. AiA-projektet vil zoome ind på de praksisnære effekter af AI og medarbejdernes konkrete jobfunktioner for at sikre medarbejdernes ret til at forstå og påvirke de teknologier, der påvirker deres arbejdsliv og arbejdsplads.    

Vi vil arbejde for at AI-udviklingen i de danske SMV’er bliver centreret omkring medarbejdernes faglige værdier og domæneekspertise og være med til at sikre deres rolle i en digitaliseret fremtid. Vi forpligter os til at AiA-forløbene ikke øger ulighed, mistrivsel eller diskrimination på arbejdspladsen.   

Gennem AiA's kompetenceforløb og forskning vil KEA demonstrere potentialet i en menneskecentreret fremtid for AI i SMV’er, hvor AI-teknologi tjener os alle og ikke omvendt. Formålet med dette værdigrundlag er, at guide alle aktiviteter, fokus og formål i AiA-projektet.   

AiAs samarbejdspartnere forpligter sig til at underskrive en samarbejdsaftale, som sikrer, at både dette værdigrundlag og KEA’s retningslinjer for forskningsintegritet respekteres af alle involverede.   

AiA’s værdigrundlag er blevet til med inspiration fra Pioneer Centre for Artificial Intelligence, EU’s retningslinjer for pålidelig kunstig intelligens1, The Copenhagen Manifesto ​(Russo et al., 2024)​, World Economic Forums principper for kunstig intelligens2, OECD’s principper for kunstig intelligens3, UNESCO’s anbefalinger om etik i kunstig intelligens4 og IEEE’s etiske retningslinjer for AI og autonome systemer5. 

<img src="/assets/uploads/adobestock_1715447603-medium.jpeg" alt="" class="img-center img-full img-h-300 img-rounded">

AI som støtte - ikke erstatning  

AI skal være en samarbejdspartner, der fremmer faglig kvalitet, domæneekspertise og arbejdsglæde – ikke en teknologi, der overtager eller reducerer medarbejdernes rolle og faglighed.  

  

Respekt for medarbejderens faglighed  

Vi insisterer på, at de, der påvirkes af AI, får en aktiv stemme i hvordan teknologien kommer til at forme deres arbejde. Vi vil derfor sikre, at det er medarbejderne selv der er i centrum for udviklingen af de menneskecentrerede anvendelige AI-kompetencer således at AI-teknologierne tjener arbejdets virkelighed og medarbejdernes faglighed.  

  

Etisk anvendelse af AI  

Ansvarlig og etisk AI er noget man gør - ikke noget man kan tale sig til. Vi vil derfor behandle værdibaserede praksisreflektioner som en integreret del af udviklingen af anvendelige AI-kompetencer, så AI implementeres med omtanke for energiforbrug, datasikkerhed, bias, medarbejdertryghed, risiko for kompetencenedbrydning, osv. 

  

Dynamisk udvikling og tilpasning   

Vi mener, at arbejdet med AI-kompetencer er en kontinuerlig læringsproces der kræver plads til nysgerrighed og refleksion. Vi vil derfor fremme en AI-kompetencekultur i SMV’erne, der skaber plads til fælles eksperimentering, erfaringsdeling, feedback og forhandling.   

  

Ægte menneskecentrering  

Vi vil udfordre humanwashing-tendenser i AI-initiativer der på overfladen fremstiller implementeringen som menneskecentreret men som i stedet camouflerer de faktiske formål og potentielle konsekvenser. Vi vil udfordre samarbejdspartnere og interessenter til at fokusere på, hvordan AI reelt understøtter menneskers faglige værdier og trivsel.
